# Підсумок

Приєднання українських земель до Великого князівства Литовського відбувалося мирним шляхом, що зумовлювалося їхнім послабленням внаслідок монголо-татарського нашестя. Руські землі були набагато розвиненішими як на економічному, так і на культурному рівні, тому Литва по-відношенню до них, провадила політику за принципом «старого не порушуємо, а нового не впроваджуємо». Однак, уже з 90-х рр. XIV ст. українські землі позбавляються самостійності в результаті ліквідації автономності удільних князівств.

Важливою політичною подією, стало укладення Кревської унії (1385 р.) між Литвою та Польщею, з прийняттям якої загострюється боротьба між руською та польською панівною верхівкою, між православним і католицьким населенням.

Надалі українські землі поринають у вир історичних подій, де розпочинається боротьба за владу в Литовському князівстві та Польському королівстві, відповідно й за панування над руськими землями. Вагому роль в цей період відігравала діяльність литовського князя Вітовта, який намагався зміцнити свою владу та вплив у ВКЛ. Вітовт відзначився у Грюнвальдській битві (1410 р.), де завдяки його військовому вмінню, литовсько-польсько-руські війська вибороли перемогу над рицарями Тевтонського ордену.

З 1430 року на політичну арену виступає князь Свидригайло, син Ольгерда, який вів боротьбу супроти посилення Польського королівства. Свидригайла підтримувала православна руська знать, а польська католицька шляхта обрала собі за князя Сигізмунда, сина Кейстута. Боротьба за владу і вплив завершилася битвою під Вількомиром (1435 р.), де Свидригайло зазнав поразки. А вже наприкінці XV ст. литовцями здійснюється ліквідація автономії на українських землях. Так, у 1452 році самостійності позбувається Волинське князівство, а в 1471 році – Київське.

Розглядаючи польську діяльність на приєднаних руських землях, то вона відзначилася ліквідацією їхньої автономії, уведенням польської системи судочинства та польських норм права, сприянням місцевою польською владою до поширення католицизму та полонізації місцевого руського населення.

Зі входженням українських земель до складу іноземних держав (Московського князівства, Угорщини та Молдавії), їхнє становище розпочинає характеризуватися поступовим позбавленням самостійності у внутрішньому та зовнішньополітичному житті, а також рушійними перетвореннями у соціально-економічному розвитку. Розпочинаються процеси асиміляції місцевого населення (полонізація, мадяризація, румунізація), однак позитивними факторами виступають міжкультурні процеси та взаємовпливи на новоприєднаних територіях, пожвавлення торгівельно-ремісничих та феодальних відносин. Окрім цього, бурхливо розпочинає розвиватися культура, яка зазнає значного західноєвропейського впливу. 

У середині XV ст. на півдні України утворюється Кримське ханство, що стало важливою історичною подією, так як із відокремленням від Золотої Орди розпочинаються активні процеси в політичному житті країни, формується суспільна еліта та розпочинає розвиватися кримськотатарська мова і культура. Однак, внаслідок експансії Османської імперії, в 1475 році Кримське ханство стає її васалом. Активізовуються спустошуючі грабіжницькі татарські напади на українські землі, що призвело до руйнування міст і сіл, розорення місцевого населення із його взяттям у ясир (полон).

На українських землях відбуваються важливі зміни в суспільно-господарських процесах. Формується новий суспільний привілейований стан - шляхта, розпочинають виникати латифундії та фільварки, а селянство поступово втрачає привілеї і свободи, перетворюючись у підневільний стан на українських землях. Розвиток торгівлі та ремесла сприяв перетворенню міст в осередки економічного, культурного  та політичного життя країни. 

Стосовно особливостей культури в XIV-XV ст., то вона продовжила розвиватися на основі попередніх традицій Давньоруської держави, однак під впливом ідей та тенденцій західноєвропейської культури. Це зумовлювалося входженням українських земель до складу іноземних держав, внаслідок чого відбувалися процеси взаємопоєднання у культурному житті. Технічний та технологічний прогрес сприяв піднесенню української культури, зростає кількість традиційних шкіл, започатковується діяльність латинських шкіл, з’являються нові норми в містобудуванні, архітектурі та малярстві.