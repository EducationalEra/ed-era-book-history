# Гедимін (бл. 1275-1341)

**Гедимін** став великим князем литовським у **1316 році**. Він продовжив приєднання західнобілоруських та західноукраїнських земель до великого князівства. У 1316 до Литви була приєднана Берестейська земля, у 1326 – Мінськ, 1336 – Турів та Пінськ; після загибелі Юрія ІІ Болеслава (1340 рік) у Галичі сів син Гедиміна Любарт, у 1332 році у Новгород на княжіння уперше був запрошений не Рюрикович, а Наримунт, Гедимінів син. 

На рахунку князя багато походів та військових дій проти сусідів. Важливою віхою для Литви як країни, що збирає руські землі, був похід на Київ, який супроводжувався загарбанням Волині та волинських міст. Вирішальним акордом цього походу була битва на річці Ірпінь поблизу Києва. 

Восени **1323 року** Гедимін захопив Волинь і, перезимувавши у Бересті, весною наступного року вирушив у землю Київську. Швидко захопивши міста Овруч та Житомир, литовська армія стрімко наближалася до Києва. 

Назустріч їм вирушило військо київського князя Станіслава, якого підтримував Олег Переяславський та, можливо, Лев Юрійович, князь галицько-волинський. Битва закінчилася беззаперечною перемогою литовців, а київський князь Станіслав не організовував оборону міста, а втік до Рязані. Тому, після нетривалої осади, Гедимін із військом вступив до Києва і почав володіти ним на правах васала, посадивши у місті свого намісника. Станіслав став останнім князем київським із роду Рюриковичів, а Гедимін, захопивши Київ, підкреслив та підтвердив право Литви на руські землі.

Окрім усього вищезазначеного, важливими віхами правління Гедиміна є:
* заснування у 1320-х роках міста *Вільно (Вільнюс)*, яке впродовж століть було центром регіону, а сьогодні є столицею Литовської Республіки;
* заснування *Литовської митрополії* близько **1317 року** для зменшення впливу Москви на Литву та руські землі (Київщину, Волинь, Брацлавщина та ін.), що знаходилися під литовською владою;
* саме Гедиміну приписують формулювання принципу загарбання Литвою нових територій: **«Старого не змінювати, нового не впроваджувати»**.

Під час осади *фортеці Баєрбург* у **1341 році** Гедиміна було вбито. 

Наступною видатною фігурою литовсько-руського періоду є **Ольгерд (Альгердас) Гедимінович**, що став князем литовським за 4 роки після батькової смерті.

<quiz>
<question>
  <p>Гедимін захопив Київ у</p>
        <answer>1323 році</answer>
  <answer>1313 році</answer>
        <answer correct>1324 році</answer>
  <answer>1320 році</answer>
</question>
</quiz>