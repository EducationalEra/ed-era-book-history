# Духовенство. Релігійна ситуація на українських землях

Духовенство становило окремий привілейований стан у суспільстві, поділялося на чорне (ченці та черниці) і біле (світські священики), та не підлягало  світському суду. 

Релігійна ситуація на українських землях була складною. Внаслідок монголо-татарської навали Київський митрополит Максим у 1299 р. перебрався до міста Володимир-на-Клязьмі (сучасне російське місто Владимир), а в 1302 (1303) році за сприяння галицько-волинського князя Юрія І Львовича створено Галицьку митрополію, яка проіснувала до 1347 року.

В **1371 році** польський король Казимир ІІІ отримує згоду від Константинопольського патріарха на створення окремої Галицької православної митрополії, яка була ліквідована в 1401 році. Вже з 1414 року Галицьку єпархію було перетворена на намісництво, на чолі з намісником Київського митрополита.

Після включення Галичини до Польщі, на її території розпочинається активне поширення католицизму, виникають домініканські та францисканські монастирі за сприянням місцевої польської влади. На українських землях, що входили до складу ВКЛ, після Кревської унії також набуває значного поширення католицизм, що викликало опір з боку православної руської знаті та церкви. В **1415 році** за ініціативи *Вітовта* в м. Новогрудку скликано собор православних єпископів українських і білоруських земель на якому було обрано Київського митрополита Григорія Цамблака. Після смерті отця Григорія в 1420 році Вітовт визнає зверхність московського митрополита Фотія.  

В **1439 році** скликається *Вселенський собор у Флоренції*, на якому було здійснено спробу об’єднати католицьку та православну церкви: укладається унія між Константинопольським патріархом та Папою Римським. Однак унію не було визнано як на українських, так і на російсько-білоруських землях. 

У 1448 році започатковується автокефалія (самостійність) Московської митрополії внаслідок обрання російським духовенством митрополита Іона. Після падіння Константинополя в *1453 році*, значно посилюється вплив московського митрополита на українських землях. Тому, в 1458 році литовські правителі відновлюють Київську митрополію, яка була окремою від Московської та підпорядковувалася Константинопольському патріарху. 

<quiz>
<question>
  <p>За сприянням якого князя було створено Галицьку митрополію?</p>
        <answer>Данила Галицького</answer>
  <answer correct>Юрія І Львовича</answer>
        <answer>Лева Даниловича</answer>
  <answer>Юрія II Болеслава</answer>
</question>
</quiz>