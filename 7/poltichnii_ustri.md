Політичний устрій
=================

Київська Русь не була державою у сучасному розумінні цього слова, адже у
ній були відсутні розгалужений державний апарат та централізоване
управління. Проте це не має викликати подиву, адже Київська Русь –
класична ранньофеодальна держава з монархічною формою правління. Зв’язок
володаря і підвладних людей тримався здебільшого на системі збору
данини. У цьому князеві допомагала дружина – особистий військовий загін
князя. І саме на дружину на ранніх етапах розвитку Київської Русі
спиралася князівська влада, яка була здебільшого військовою, а не
світською. Тому при загарбницьких походах (у Візантію, Волзьку Булгарію,
Хозарський каганат) значна частина здобичі діставалася саме дружині
князя.

З часом влада князя стала спиратися не на наближену військову еліту, а
на бояр. Бояри – правляча еліта руського суспільства. Цим прошарком
стали торговці, колишня племінна верхівка та частина дружини, тобто
бояри були грошовитими людьми. Але вони були не лише найбагатшою
верствою суспільства, а й владним органом. Боярська рада могла суттєво
впливати на князя, адже усі свої рішення він мав узгоджувати з радою, а
непокора могла коштувати монархові прихильності заможної верстви
населення.

Проте у князя лишалися усі важелі керування країною. Він був головою
усіх гілок влади: законодавчої, виконавчої та судової; також князь був
верховним головнокомандувачем та основним представником країни на
міжнародній арені. Військова могутність князя спиралася на особисту
дружину, що була пов’язана з ним васальними зобов’язаннями, а світська
влада підтримувалася церквою (у ранній період розвитку Русі – волхвами
язичницьких культів), за що та щедро винагороджувалася обов’язковим
податком на церкву – десятиною. [^1]

На Русі був розвинений ще один орган влади – віче.

<span>Віче – народні збори містян для вирішення нагальних справ громади.
Виконувало близькі до законодавчих функції; до участі допускалося
доросле чоловіче населення. Походить від племінних зборів, що були
поширені до утворення Русі.</span>

Віче могло суттєво вплинути на те чи інше рішення князя, погодившись з
ним чи ні. Віче могло запросити та вигнати князя із міста (Ізяслав
Ярославович був як запрошеним, так і знятим із київського престолу);
також містяни могли попросити князя про ті чи інші зміни, проте віче не
могло самостійно пропонувати та приймати які-небудь закони, хоча й мало
значні права.

У період роздробленості на Русі зародився «колективний сюзеренітет»,
коли важливі рішення для розвитку держави приймав не лише київський
князь, а також збори найвпливовіших князів з усієї Русі: Києва,
Чернігова, Суздаля, Володимира і так далі. Це відбувалося на князівських
з’їздах, які ставали масштабними подіями у руському житті. Таких з’їздів
відомо декілька, адже ця система не прижилася: з’їзд Ярославовичів, що
після смерті батька зібралися у Вишгороді (1072 рік) для вирішення
нагальних питань у внутрішній політиці, також вважається, що на цьому
з’їзді була складена «Правда Ярославовичів» - модифікація законів
«Руської правди» Ярослава Мудрого; на Городецькому з’їзді 1026 року
Ярослав та Мстислав Володимировичі уклали мир та поділили Русь по
Дніпру; Любецький та Уветицький з’їзди 1097 та 1100 років відповідно
були покликані припинити міжусобну боротьбу та покарати винуватців її
початку.

[^1]: десята частина доходів кожного мала віддаватися на потреби церкви