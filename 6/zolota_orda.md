Золота Орда
===========

Улус, що був найближчий до Русі, став називатися Золота Орда і саме
золотоординські війська спустошували руські міста. Найбільш відомий
правитель цього улусу – хан Батий, онук Чингісхана, який розпочав
спустошуючий похід на Русь та Центральну Європу у 1230-тих - 1240-тих
роках. Наприкінці ХІІІ століття Монгольська імперія остаточно
перетворилася на федерацію незалежних держав, однією з яких стала Золота
Орда. Проте ця друга фаза розвитку імперії характерна занепадом улусів,
а з народним повстанням у Китаї 1368 року Монгольська імперія перестає
існувати.

![image](cap)

Основною перевагою монголів була особлива організація суспільства, у
якій усе чоловіче населення складало добре організовану кочову армію, на
збори якої витрачалося мінімум часу. На вищих щаблях монгольського
суспільства була родова військова аристократія, а організація
суспільства (точніше – чоловічого населення) була суто військовою:
десятки з десятниками, які об’єднувалися у сотні з сотниками і так далі
до цілої армії – орди. Чітка вертикаль (військової) влади породжувала
залізну дисципліну. Саме через це монгольська армія виділялася
мобільністю, швидкодією та організованістю.
