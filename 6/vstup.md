Вступ
=====

Причорноморські степи притягували до себе кочові племена. Кіммерійці,
скіфи, сармати, печеніги, торки, половці упродовж сотень років жили та
помирали, квітли та занепадали у цих степах, адже природа Півдня України
майже ідеально підходить для кочового способу життя. Ці войовничі та
мобільні народності були жахливою небезпекою для населення та державних
утворень північніших територій. У ХІІІ столітті сюди прийшла сила, що
сколихнула не лише Русь та Європу, а увесь Євразійський континент. Ім’я
цієї сили – монголо-татари, Золота Орда.

Назва «монголо-татари» доволі умовна, адже у війську, що прийшло на Русь
були усі народи, підвладні Монгольській імперії. Саме об’єднані
монгольські племена склали ядро держави і армії майбутньої імперії. А
татари були досить великим народом, який монголи підкорили одним із
перших, проте одним із багатьох у складі цієї імперії. Існує думка, що
«татари» – об’єднана назва для усіх народів Монголії, Китаю та Середньої
Азії того часу, ніби «азіати». Тобто слово «татари» стало визначати усі
народи Східної та Середньої Азії, підвладні монголам.