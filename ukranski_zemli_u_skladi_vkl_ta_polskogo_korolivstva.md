Українські землі у складі ВКЛ та Польського королівства (друга половина ХІV – ХV ст.)
=====================================
Становище українських земель у складі ВКЛ. Смерть Ольгерда: початок боротьби за великокняжий престол
---------------------

<p>Після <i>битви на Синіх Водах (<b>1362 р.</b>)</i> українські землі перейшли під владу Литовської держави. Власне, ведемо мову про Київську, Чернігівську, Cіверську, Переяславську та Подільську землі, на яких Ольгерд відновлює удільний устрій, та ставить на чолі князівств найближчих до свого оточення людей, відповідно до чого, утверджується литовська династія Гедиміновичів. Так, в Київському князівстві був поставлений син Ольгерда – Володимир Ольгердович, Поділля утверджується за Юрієм Коріятовичем, на Волині ж розпочав княжити брат Ольгерда – Любарт, тощо. Всі вони були залежними від литовського князя (за принципом васалітету), що полягало у щорічній сплаті данини та в разі нагальної потреби в наданні військової сили.</p>
<p>В цілому, литовці здійснюючи управління на українських землях керувалися принципом <b>«старого не порушуємо, а нового не впроваджуємо»</b>, відповідно до чого незмінною залишилася руська система управління, а місцевій українській знаті вдалося посісти значні державно-адміністративні посади. При цьому, литовці не порушували усталених традицій  на українських землях: збереглося руське судочинство, руська мова, православна віра. </p>
<p>У 1377 році помирає Ольгерд. Відповідно за традицією престолонаслідування у ВКЛ, Ольгерд, після своєї смерті, мав передати право на престол старшому наступнику, тобто своєму брату – Кейстуту. Але Ольгерд, порушує традицію і перед смертю призначив спадкоємцем свого улюбленого сина – Ягайла. Між претендентами на престол, Ягайлом і Кейстутом, розпочинається затяжна та кровопролитна боротьба за литовський великокняжий престол. В ході неї було вбито Кейстута, а його ж син – Вітовт, врятувався та здійснив втечу до Тевтонського ордену, що дозволило йому продовжити подальшу боротьбу проти Ягайла. Літописи стверджують, що Вітовт під час втечі здійснив хитрість: він переодягнувся в жіноче вбрання, і таким чином йому вдалося покинути місце свого ув’язнення.</p>

Утвердження польської влади на Галичині
---------------------
<p>По смерті Юрія ІІ Болеслава розпочинаються активні військові дії з боку сусідніх держав щодо території Волині та Галичини. В 1340 році польський король Казимир ІІІ Великий вторгається на Галичину, захоплює, але не втримує Львів, у зв’язку з сильним опором місцевого населення. Все ж,  приєднати до Польщі Галицькі землі йому тоді не вдалося, так як бояри на чолі з Дмитром Дедьком заручилися татарською допомогою. Казимир ІІІ Великий відступає, і владу на Галичині зосереджує в своїх руках Дедько. На Волині ж, розпочинає правити литовський князь Любарт Гедимінович, якого було запрошено на престол місцевими боярами, однак влада якого, формально, поширювалася і на Галичину, так як тодішній її управитель Дмитро Дедько визнав себе васалом Любарта.</p>
<p>За Любарта Гедиміновича, Волинь перетворюється на доволі потужний соціально-економічний регіон. Він розбудовував міста (за його ініціативи було побудовано місто Любар), сприяв веденню торгівлі, релігійно-культурним процесам на території своїх володінь, адже опікувався освітою, підтримував руську мову, культуру, православну віру. За Любарта столицю князівства було перенесено до Луцька,  де було побудовано загальновідомий усім оборонний Луцький замок, а саме місто було розбудовано та добре укріплене за всіма військовими вимогами того часу.</p>
<p>В середині 40-х років Казимир знову вдається до військових дій, і доволі успішних так як йому вдалося захопити Сяноцьку землю. Восени 1349 року розпочинається широкомасштабний похід внаслідок якого до Польщі відходить Галичина та Холмщина. Любартом була здійснена безуспішна спроба повернути втрачені землі, та врешті-решт, 1352 року Польща 	й Литва укладають домовленість згідно умов якої Галичина відходить до Польщі,  а Волинь закріплюється за Литвою. У 1382 році Любарту вдалося повернути відібрані Польщею землі, однак після його смерті, Галичину знову відвойовують поляки. </p>
<p>Після смерті Казимира ІІІ, поляки передають (через династичну угоду) Галичину Угорщині королем якої на той час був Людовік (Лайош) Угорський. Однак, той у свою чергу, передає її сілезькому князю Владиславу Опольському, який являвся йому племінником. Владислав на підлеглих йому землях проводив власну самостійницьку політику, яка передбачала опору на поляків, німців та угорців з активною підтримкою католицизму.</p>
<p>1387 року Польща захоплює Галичину внаслідок смерті Владислава, чому посприяло обрання  його дочки, Ядвіги, королевою Польщі, чоловіком якої за умовами Кревської унії став литовський князь Ягайло. Галицько-Волинська держава остаточно припинила своє існування. </p>
<p>Утвердження польської влади на українських землях відбувалося через ополячення та окатоличення місцевого населення, внаслідок чого здійснюється остаточна ліквідація залишків їхньої політичної автономії та самостійності.</p>

Кревська унія (1385 р.) та її наслідки 
---------------------
<p>Наприкінці XIV ст. доволі помітну роль на міжнародній арені починає відігравати Тевтонський орден на Балтійському узбережжі, який становив загрозу існуванню Литви та Польщі. Литва яка ставала дедалі слабшою через міжусобні конфлікти в середині країни, експансією на південному сході, все менше була здатна чинити опір силам ордену. А швидке зростання могутності Московського князівства на північному сході тільки погіршувало ситуацію, що складалася навколо Литви. </p>
<p>Поляки, які теж не були зацікавлені у посиленні Тевтонського ордену, активно шукають союзника задля посилення власної могутності, та стримування наступу ордена. Новим союзником виявилася Литовська держава. В той час у Польському королівстві розгортається династична криза, і польське панство висуває пропозицію литовському князю Ягайлу укласти союз (унію) між двома державами, що передбачала його одруження на польській королеві Ядвізі, ставши в такому випадку польським королем. Вбачаючи загрозу від Тевтонського ордену, та будучи не певним у власному становищі, Ягайло вирішує піти на зближення із Польщею, і в <i><b>1385 році</i></b> укладає унію з Польським королівством в м. Крево (сучасна Білорусь), яка закріплюється династичним шлюбом з польською королевою Ядвігою. За умовами унії Ягайло ставав королем Польщі та Великого князівства Литовського, при чому Литва приєднувалася до Польської держави, а Ягайло був змушений прийняти католицизм разом із усім нехрещеним населенням Литви.</p>
<p>Вже в <i><b>лютому 1386 року</i></b> Ягайло здійснює хрещення за католицьким обрядом , взявши собі ім’я Владислав, одружується з Ядвігою, коронується, і відповідно до Кревської унії стає королем Польщі та Великим князем литовським. Розпочинається хрещення литовців, які сприйняли цей процес не надто охоче, при цьому литовцям-католикам було надано такі ж привілеї, які були характерними для польської панівної верхівки.</p>
<p>Удільні князівства не залишилися осторонь: князі були змушені присягнути Ягайлу та відповідно залишилися у васальній залежності, що в подальшому призвело до збільшення негативних настроїв щодо унії, та власне зумовило до початку боротьби проти неї. Щодо всього іншого, то володіння удільних князів були автономними, хоч і перебували у складі Литовської держави, тобто була наявна можливість ведення власної самостійної політики в межах своїх територіальних володінь. Яскравим прикладом цьому, є факт карбування власної монети Володимиром Ольгердовичем, який княжив у Києві, та діяльність якого сприяла відродженню Київщини, що занепала за часів монголо-татарської навали.</p>
<p>Розглядаючи наслідки Кревської унії, варто наголосити на тому що, в першу чергу, унія значною мірою поліпшила міжнародне становище як ВКЛ, так і Польщі, адже союз мав перед собою мету зміцнити позиції Литви та Польщі в боротьбі проти спільного ворога – Тевтонського ордену, який було розбито <i><b>1410 року</i></b> під час <i>Грюнвальдської битви</i>. За умовами унії, здійснювалася <i><b>інкорпорація</i></b> ВКЛ до складу Польської держави, і Ягайло, ставши королем цих двох держав, заклав початок соціально-політичному, економічному та культурному взаємовпливі між двома країнами. Це у свою чергу послугувало збільшенню впливу польської магнатської та шляхетської верхівки на литовське і руське населення, останнє з яких було вкрай незадоволене умовами унії, так як вона зачіпала їхні владні інтереси. Відповідно, внаслідок укладення унії, збільшується значення католицизму, його впливу на литовсько-руське населення; надаються та розширюються права і привілеї литовським феодалам, які прийняли католицизм, так як Ягайло зрівняв у правах литовських бояр із польською шляхтою.</p>

Громадянська війна (1389-1392 рр.)
---------------------
<p>Поступки Ягайла не стали стримуючими факторами, тому удільні руські князі разом із литовськими та білоруськими феодалами розпочинають боротьбу супроти нього та литовського князя Скиргайла, у зв’язку із активною пропольською політикою Ягайла. На їхньому чолі стає Вітовт, син вбитого Кейстута, який заручається підтримкою рицарів Тевтонського ордену і розпочинається <i><b>громадянська війна (1389-1392 рр.)</i></b>. В результаті воєнних дій, Вітовт здійснює тривалу облогу столиці Вільно об’єднаними військовими силами русько-литовсько-білоруських феодалів включно з тевтонцями, і Ягайлу, не залишилося нічого як укласти з Вітовтом компроміс, у вигляді домовленості. <i><b>4 серпня 1392 року</i></b> підписується <b>Острівська угода</b>, яка передбачала визнання Вітовта намісником,  до смерті правителем Великого князівства Литовського, з підпорядкуванням йому удільних князівств, та поверненням батьківських земель, що були приєднані Ягайлом. Але попри це, Вітовт залишається васалом польського короля, та був змушений виконувати перед ним відповідні васальні обов’язки.</p>
<p>
Діяльність Вітовта на українських землях. Захоплення Польщею Західного Поділля
---------------------
<p>Вітовт розпочинає своє правління з позбавлення влади литовських князів над руськими землями, таким чином здійснюючи <i>ліквідацію удільних князівств</i>, з метою посилити та централізувати владу у Литві. Історики вважають, що кроки які були здійснені Вітовтом у внутрішній політиці зумовлювалися непокорою удільних князів по-відношенню до нього, які бажали здійснювати більш самостійницьку та автономну політику. Ліквідація найбільших удільних князівств тривала до кінця 90-х рр. XIV ст. Так, Дмитро-Корибут втратив свої володіння у Новгороді-Сіверському, Федір Коріатович на Поділлі, Володимир Ольгердович у Києві, а їм на заміну прийшли намісники з оточення Вітовта, внаслідок чого українські землі втрачають автономію. Окрім цього, Вітовт доволі активно здійснює розбудову цілої системи опорних укріплень у таких містах, як Бар, Брацлав, Звенигородка, Черкаси тощо.</p>
<p>
<p>Внаслідок ліквідації у <b>1393 році</b> удільності <i>Подільського князівства</i>, поляки розпочинають військові дії бажаючи приєднати до Польщі ці землі, з метою послабити становище Вітовта. В результаті, західна частина Поділля з містами Кам’янець, Бокота, Смотрич, Червоноград та Скала відходить до Польського королівства. Вже у 1395 році Ягайло передає Західне Поділля Свидригайлу (мова про якого буде згодом), але в 1432 році воно знову відходить до польської корони.</p>
<p><b>1398 року</b> Вітовта обирають своїм лідером литовсько-руські князі та бояри, але подальші події доволі сильно затьмарили його тріумф, у зв’язку з його невдалим втручанням в міжусобну боротьбу ханів Золотої Орди. </p>
<p>В той час, у Золотій Орді відбувається міжусобна боротьба ханів за владу (хан Тохтамиш з одного боку, Тимур-кутлук, емір Єдигей під покровом еміра Тимура – з іншого) і Вітовт вирішує втрутитися, ставши на боці хана Тохтамиша, який 1398 року вручив Вітовту ярлик із правом власності на південноруські землі. За ним, Золота Орда формально зреклася від цих земель, передавши їх литовському володарю, а уклавши угоду з Тохтамишем, Вітовт тим самим зобов’язувався допомогти хану в боротьбі за владу в Орді. В разі успішної кампанії, хан повинен був підтримати Вітовта в наступі на князівство Московське, та з подальшим підкоренням всієї Русі. Окрім цього, Вітовту вдалося заручитися підтримкою з боку Польщі та Тевтонського ордену, а Папа Римський оголосив хрестовий похід проти золотоординців.</p>
<p>Фінальна битва відбулася <b>12 серпня 1399 року</b> <i>на річці Ворсклі</i>, в якій татари хитрістю вибороли перемогу розбивши вщерть об’єднане військо Вітовта та Тохтамиша, домінуючу роль в якому складали найкращі литовсько-польські та руські збройні сили, власне цвіт армії. Вітовт вдається до втечі, а татари рушили в напрямку Києва (населенню вдається втримати місто шляхом відкупу) спустошуючи все навкруги. Наслідки битви були катастрофічними для українських земель, у зв’язку з їхнім спустошенням та грабунком з боку татар. </p>
<p>Плани Вітовта щодо самостійної Литовсько-Руської держави зазнали провалу, тому Вітовт наважується на зближення з Польщею, приєднавшись до Ягайла, та уклавши з ним  у <b>1401 році</b> <i>Віленсько-радомську унію</i>. За нею, Вітовт визнав над собою владу Ягайла, однак за Вітовтом було збережено пожиттєвий титул Великого князя литовського, але опісля його смерті всі підвладні йому територіальні надбання повинні були повернутися до складу Польської держави.</p>
<p>Доволі вагомо Вітовт відзначився у Грюнвальдській битві, яка відбулася 15 липня 1410 року, між литовсько-русько-польським військом та німецькими рицарями Тевтонського ордену. Коаліції на чолі з польським королем Ягайлом та литовським князем Вітовтом вдалося розбити військо ордену, тим самим зупинивши німецький наступ на схід.</p>
<p>Після перемоги Вітовт продовжує розширювати та розбудовувати Литовську-Руську державу, зміцнює власні позиції на міжнародній арені. Так, ним було освоєно чорноморське узбережжя між Дніпром і Дністром, зводяться фортеці в таких містах як Каравул, Бар, Хаджибей (майбутня Одеса), Дашеві (майбутній Очаків) тощо.</p>
<p>Бажаючи втілити власні сподівання щодо незалежності Литви, за ініціативи Вітовта розпочинаються литовсько-польські перемовини, які завершуються в 1413 році укладенням Городельської унії. За її умовами Велике князівство Литовське фактично ставало незалежним, але перебувало під зверхністю польського короля; литовці-католики зрівнювалися в правах із поляками, відповідно до чого, унією підтверджувалося привілейоване становище католиків, що дозволяло їм обіймати високі пости у державі. Умови унії тільки загострили внутрішньополітичні настрої в середині країни, так як литовська знать бажала повної самостійності Литви, а православна русько-білоруська знать була невдоволена широкими правами та привілеями, які були надані католикам. Все це вело до нового конфлікту, який власне вибухнув вже опісля смерті Вітовта.</p>
<p>Доволі активна розбудова Литовської держави, зміцнення позицій на зовнішній міжнародній арені не залишилися без уваги з боку впливових європейських правителів. 1429 року розпочинається Луцький з’їзд в результаті якого мала відбутися коронація Вітовта, підтримку якому висловив як імператор Священної Римської імперії, так і Папа Римський включно з іншими західноєвропейськими володарями. Коронація була призначена на вересень 1430 року, але поляками була перехоплена та знищена корона, які були проти коронування Вітовта та розриву унії. Вітовту так і не вдалося втілити свої плани у реальність: після зриву коронації він помирає при загадкових обставинах.</p>

Правління Свидригайла. «Велике князівство Руське»
---------------------
<p>По смерті Вітовта в 1430 році литовські, руські та білоруські феодали обирають на великокняжий литовський престол, без погодженням із польським королем, сина Ольгерда – Свидригайла, діяльність якого була спрямована на розрив унії з Польським королівством, та здобуттям Литвою незалежності.  Польща не забарилася із відповіддю, та розпочинає військові дії проти Свидригайла, здійснивши окупацію Поділля та Волині, через що, литовський князь розриває відносини із Польським королівством. Протягом 1430-1431 рр. поляками в ході воєнної кампанії було здобуто такі міста як, Володимир-Волинський, Кам’янець, здійснюється облога Луцька. Поразка литовського володаря під Луцьком влітку 1431 р. значно послабила його позиції у внутрішньому політичному середовищі, чим скористалася невдоволена литовська знать спільно з поляками вчинивши заколот, та обравши на великокняжий стіл брата Вітовта – Сигізмунда Кейстутовича, який одразу відновлює умови Віленської унії 1401 року. </p>
<p>Такий поворот подій, збурив прихильників Свидригайла з боку православної руської та білоруської знаті, так як за його патронатом вони обіймали провідні державні посади, відповідно отримали широкі права та привілеї. Вони відмовилися визнати владні повноваження Сигізмунда, підтримали в боротьбі Свидригайла та заявили про утворення Великого князівства Руського, до складу якого увійшли наступні руські землі: Київщина, частина земель Чернігівщини та Сіверщини, Волинь, Поділля, Вітебщина, Смоленщина, й Полоцька земля.</p>
<p>Зміцнивши опорні сили, Свидригайло розпочинає активні військові дії, внаслідок чого занепокоєні Сигізмунд і Ягайло видають в 1432 році привілей, за умовами якого православні феодали зрівнювалися у правах із литовськими феодалами-католиками, але без можливості обіймати високі посади в державі. Це доволі зменшило кількість прихильників Свидригайла, до чого послугували й негативні риси його характеру. Історики відзначають, що князь литовський був доволі непослідовний, інфантильний, моментами жорстокий та схильний до інтриг, що тільки збільшувало кількість його противників. Так у літописах зустрічається згадка про те, що за наказом Свидригайла було живцем спалено православного митрополита Герасима, якому було оголошено підозру у зв’язках із Московським царством.</p>
<p>Вирішальною подією, яка поклала край повстанню Свидригайла стала битва під Вількомиром, що на річці Швянті (1 вересня 1435 року; сучасна Литва), внаслідок якої військові сили Свидригайла було вщент розбито Сигізмундом: боротьба за литовський великокняжий престол припиняється. Відновивши владу над усією територією ВКЛ, Сигізмунд розпочинає здійснювати політику, що спрямовувалася на поступовий відхід з під впливу Польщі та зміцненню незалежності Литви. Однак, опора на рицарів і дрібних землевласників, небажання рахуватися з удільними князями обмежуючи їхню владу, призвело до його смерті: українсько-білоруські князі змовилися та вбили Сигізмунда.</p>
<p>З метою закріплення новоприєднаних територій (Галичини та Поділля) за Польщею, 1434 року створюється Руське воєводство в Галичині з центром у місті Львів, та Подільське в Західному Поділлі з головним містом – Кам’янцем (Кам’янець-Подільський). Адміністрацію воєводств очолював воєвода, якого призначав король. Щодо адміністративно-територіального поділу, то територія воєводств поділялася на землі та повіти.</p>
<p>Польська система управління на руських землях доволі сильно відрізнялася від литовської. Влітку 1434 року видається королівський привілей який урівнює місцеву шляхту з польською, та запроваджує польське право. Відповідно, вводиться польська система управління, ключові посади в якій дістаються полякам-католикам. Запроваджується польська система судочинства, для якої характерним був становий характер, великі польські землевласники отримують в свої володіння значні маєтності, в містах активно починають заселятися євреї та вірмени, яким надавалися вагомі поступки, пільги та привілеї, з метою заохочення їхнього переселення та ведення торгівлі.</p>
<p>Щодо релігійної ситуації, то розпочинається наступ католицької церкви на православну: православних священнослужителів витісняє католицьке духовенство; забороняється будувати та розбудовувати православні церкви та храми, справляти обряди, свята, богослужіння; православних священиків  обкладають податками, усувають з державних посад.</p>

Казимир IV Ягайлович. Відновлення й остаточна ліквідація Київського та Волинського удільних князівств
---------------------
<p>Новообраним литовським князем після смерті Сигізмунда в 1440 році стає Казимир IV Ягайлович. Разом із литовськими феодалами, він вдається до поступок місцевим князям та боярам аби запобігти новим соціально-політичним виступам і відновлює Київське та Волинське удільні князівства, надавши їм автономію. Волинське князівство було віддане Свидригайлу, а в Київському князівстві був посаджений Олександр (Олелько) Володимирович (1441-1454 рр.) з династії Ольгердовичів (син Володимира Ольгердовича). Свидригайло управляв князівством до кінця свого життя, а по його смерті за наказом Казимира, Волинське удільне князівство в 1452 році ліквідовується. </p>
<p>Щодо діяльності Олелька та його сина Семена (1455-1470 рр.), то їхнє князювання на Київщині характеризувалося відновленням та посиленням соціально-економічного потенціалу князівства, розбудовою міста Києва та культурно-просвітницькою діяльністю. Окрім цього, за Олельковичів розширюються територіальні володіння, в результаті чого під їхньою владою опиняється Київщина, частина Чернігівщини, Переяславщина та Брацлавщина (Східне Поділля); ведеться активна боротьба з татарами на прикордонних смугах, що сприяло освоєнню степу (Дикого Поля) на півдні володінь. Доволі важливою подією, стало створення Київської православної митрополії в 1458 році за сприяння Семене Олельковича, що значно послабило московський вплив на руське населення.</p>
<p>Після смерті князя Семена, в 1471 році, Київське удільне князівство ліквідовується, у зв’язку із занепокоєнням Казимира в зростанні могутності Києва та прилеглих до нього територій. Волинь і Київщина після остаточної ліквідації решток самостійності перетворюються на воєводства, очолювані намісниками (воєводами) з підпорядкуванням великому князеві. </p>
<p>З ліквідацією удільних князівств значно посилюється вплив литовсько-польської еліти на соціально-політичні процеси всередині країни, що не могло не зачіпати інтересів православної руської знаті. Однією із спроб повернути своє впливове становище була організована в 1481 році змова з боку нащадків Олельковичів, мета якої полягала у поновленні влади над своїми колишніми володіннями, з подальшим їхнім відділенням від Литовської держави та приєднанням до Москви. Однак, змову було розкрито, а її учасників піддали страті.</p>
<p>Ще однією спробою, і власне останньою, став виступ князя Михайла Глинського у 1508 році. Повстання охопило Київську та Турівську землі, однак незначна підтримка з боку решти князів, та невдачі на полі бою призвели до придушення заколоту польсько-литовським військом.</p>