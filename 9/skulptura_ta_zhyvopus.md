# Скульптура та живопис в XVI столітті

У XVI ст. із розвитком архітектури нових рис набула скульптура, здебільшого монументальна, яка оздоблювала архітектурні споруди. Вдосконалюється скульптурний портрет, здебільшого на надгробних пам’ятниках, як приклад –  надгробний пам’ятник _Костянтина Івановича Острозького_ в Успенській церкві Києво-Печерської лаври. Зароджується новий вид української скульптури – декоративне різьблення по дереву, що простежується в іконостасах, зокрема в ансамблі іконостасу в церкві Успіння Богородиці.

Із живопису продовжував вдосконалюватися іконопис та виготовлення дерев’яних іконостасів. Яскравими прикладами іконописання є ікона **Олексія Горошковича** _«Успіння»_ із церкви Собору архангела Михаїла у Смільнику \(1547 р.\),  храмова ікона _«Різдво Христове»_ із села Трушевич біля Добромиля, ікона Федора _«Богородиця Одигітрія з похвалою»_ \(1599 р.\) із церкви Покрови Богородиці в Рівному, ікона _«Поклоніння волхвів»_ та ікона _Благовіщення_ \(1579 р.\) Федуско. Зображення на іконах все більше набували портретних ознак та тяжіли до реалізму, поєднували ідеї як європейського Ренесансу, так і самобутнього українського мистецтва. Одним із найпотужніших центрів релігійного малярства було місто Перемишль.

Наприкінці XVI ст. розпочав з'являтися світський портретний живопис, наприклад, _портрет Стефана Баторія_ \(1576 р.\), автором якого є **Войцех Стефановський**, _портрет Яна Гербурта_, _портрет К.-В. Острозького_ тощо.

Щодо декоративно-ужиткового мистецтва, то воно було складовою частиною традиційної української народної культури. Відроджувалося скловаріння, розвивалося килимарство, меблювання, вишивання, гаптування тощо.

Із книгодрукуванням активно розвивалася книжкова мініатюра, яка набувала помітних ренесансних рис, її прикладом є ілюстрування **Пересопницького Євангеліє \(1556–1561\)**. А завдяки діяльності **Івана Федорова** формується _книжкова  гравюра_, що була друком зображень на папері із відбитків  оброблених вручну металевих або дерев’яних пластин.  Яскравими композиціями з рослинних орнаментів відзначаються гравюри в _«Апостолі»_ та _«Букварі»_ І. Федорова, що були видані ним у Львові в **1574 році**.

