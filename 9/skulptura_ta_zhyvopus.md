# Скульптура та живопис

У XVI ст. із розвитком архітектури нових рис набуває скульптура, здебільшого монументальна, яка оздоблювала архітектурні споруди. Перейнявши ренесансні ідеї, яскравими скульптурними зображеннями та рельєфами відзначаються львівські споруди Чорна кам’яниця, будинок Корнякта, каплиця Трьох Святителів, каплиця Боїмів та Кампіанів тощо.  

Широкого поширення набуває скульптурний портрет здебільшого на надгробних пам’ятниках, прикладом чому є надгробний пам’ятник *Костянтина Івановича Острозького* в Успенській церкві Києво-Печерської лаври. Зароджується новий вид української скульптури – декоративне різьблення по дереву, що простежується в іконостасах, зокрема, ансамбль іконостасу в церкві Успіння Богородиці.

З живопису продовжує вдосконалюватися іконопис та виготовлення дерев’яних іконостасів. Одним із найпотужніших центрів релігійного малярства було місто Перемишль. Яскравими прикладами іконописання є ікона **Олексія Горошковича** *«Успіння»* із церкви Собору архангела Михаїла у Смільнику (1547 р.),  храмова ікона *«Різдво Христове»* із села Трушевич біля Добромиля, ікона Федора *«Богородиця Одигітрія з похвалою»* (1599 р.) із церкви Покрови Богородиці в Рівному, ікона *«Поклоніння волхвів»* та ікона *Благовіщення* (1579 р.) Федуско. Зображення на іконах все більше набувають портретних ознак та тяжіють до реалізму, поєднуються ідеї як європейського Ренесансу, так і самобутнього українського мистецтва.

На кінець XVI ст. розпочинає з'являтися світський портретний живопис, до прикладу *портрет Стефана Баторія* (1576 р.) автором якого є **Войцех Стефановський**, *портрет Яна Гербурта*, *портрет К.-В. Острозького* тощо.

Щодо декоративно-ужиткового мистецтва, то воно було складовою частиною традиційної української народної культури. Відроджується скловаріння, розвивається килимарство, меблювання, вишивання, гаптування тощо. 

Із книгодрукуванням активно розвивається книжкова мініатюра, яка набуває помітних ренесансних особливостей, прикладом чому є **Пересопницьке Євангеліє (1556–1561)**.  

Завдяки діяльності **Івана Федорова** з’являється *книжкова  гравюра*, що являла собою друк зображень на папері із відбитків  оброблених вручну металевих або дерев’яних пластин.  Яскравими композиціями з рослинних орнаментів відзначаються гравюри в *«Апостолі»* та *«Букварі»* І. Федорова, що були видані ним у Львові в **1574 році**.