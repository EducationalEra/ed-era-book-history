# Православні братства

Суспільно-політичні процеси, що відбувалися на території України в XVI ст., значною мірою сприяли утворенню братств духовенством, що опікувалося релігійними справами. Через активне поширення католицизму й протестантизму, братства розпочали утворюватися  за сприяння міщан з культурно-просвітницькою  метою та задля опіки й захисту православного духовенства і Церкви.

Найперше відоме братство – *Львівське*. Воно утворилося в **1460 році** при храмі Успіння Богородиці. У 1540 році були організовані ще два церковні братства, що підпорядковувалися Успенському. 

Спочатку братства були замкнутими організаціями, члени яких перебували в тісних взаємовідносинах: у разі потреби вони допомагали один одному, слідкували за мораллю у громаді, забезпечували храми та церкви усім необхідним церковним начинням, а також організовували релігійні свята й різноманітні церковні урочистості. За утвердженістю норм організації життя братства можна прирівняти до цехів. Серед членів братства проводилися спільні благодійні банкети, грошові внески зводилися до спільної каси. Усе, що обговорювалося у межах братства, слід було ретельно тримати в таємниці, оскільки в разі непослуху чи порушення правил накладався штраф або ж навіть фізичне покарання. 

Наприкінці XVI ст. православні братства, протидіючи католицьким впливам та під навіюванням ідей протестантизму, все більше розпочали звертати  увагу на проблеми освітнього та культурного характеру, а їхні лави поповнили міщани й шляхтичі. Поступово в сферу інтересів братств увійшла й боротьба проти необмеженої влади церковних феодалів, їхнього збагачення й свавілля. Однак першочерговою справою поставала просвітницька діяльність, внаслідок чого активно відкриваються школи, друкарні, бібліотеки.

**1573 року** в *Львівському Успенському братстві* було відкрито власну друкарню, де в **1574 році Іван Федоров** видав *«Апостол»* і *«Буквар»*. У друкарні друкували та розповсюджували чималу кількість літургійної, навчальної, богословської літератури староукраїнською, церковнослов’янською, латинською, польською й грецькою мовами з навчально-просвітницькою метою. 

За ініціативи братства в **1585 році** було засновано *Львівську братську школу*, що дало неабиякий поштовх до становлення й розвитку шкільної освіти. А в **1586 році** братство отримало *право ставропігії*, відповідно до якого воно почало підпорядковуватися безпосередньо Константинопольському патріарху, а не місцевим владикам, що посилило його автономію  та вплив у суспільстві.

За зразком Львівського братства, розпочали організовуватися подібні братства і в інших містах, зокрема Перемишлі, Луцьку, Києві. Збільшилася чисельність братських шкіл, які сприяли розвитку та поширенню освіти.

<quiz>
<question>
  <p>У якому році утворилося Львівське Успенське братство?</p>
        <answer>1360 р.</answer>
  <answer correct>1460 р.</answer>
        <answer>1540 р.</answer>
  <answer>1574 р.</answer>
</question>
</quiz>