# Розвиток освіти та шкільництва

У XVI ст. основними навчальними закладами продовжували залишатися школи при церквах та монастирях. З утворенням Речі Посполитої на українських землях розпочали з’являтися єзуїтські колегіуми з високим рівнем навчання та фінансовим забезпеченням, однак вони сприяли полонізації та окатоличенню українського населення, у першу чергу молоді. Із поширенням Реформації почали відкриватися протестантські школи в таких містах, як Львів, Белз, Берестечко та ін.

Українські магнати не залишилися осторонь і широко сприяли створенню православних шкіл. Одним із таких меценатів був князь **Василь-Костянтин Острозький**, за якого в Острозі в **1576 році** було створено культурно-освітній осередок. **1578 року** за ініціативи В.-К. Острозького та княжни Гальшки Острозької відкрито перший православний колегіум.  На його основі згодом постав перший вищий навчальний заклад західноєвропейського типу – **Острозька академія** (слов’яно-греко-латинська школа). 

Першим ректором Острозького колегіуму був **Герасим Смотрицький**. В академії викладалися предмети *«тривіуму»* (граматика, діалектика, риторика) та *«квадріуму»* (арифметика, геометрія, музика, астрономія), тобто предмети *«семи вільних наук»*. Окрім них вивчали грецьку, латинську, старослов’янську мови, а також вищі науки: філософію, богослов'я, медицину. Слов’яно-греко-латинські школи стали дуже поширеними після відкриття в Острозі, і через деякий час вже з’явилися в таких найбільших містах, як, наприклад, Київ.

Важливу роль у розвитку освіти та шкільництва відіграли  православні братства, що відкривали та забезпечували школи. Одним із таких було *Львівське Успенське братство*, за кошти якого в **1586 році** відкрилася школа слов’яно-греко-латинського типу, де викладалися, зокрема, предмети «семи вільних наук».