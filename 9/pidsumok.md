# Підсумок

Українські землі в XVI ст. піддалися новим суспільно-політичним змінам, так як із укладенням Люблінської унії вони відходять до Польського королівства в новоутвореній Речі Посполитій. Здійснюється територіально-адміністративна реформа, внаслідок якої на українських землях сформовано 6 воєводств, пожвавлюються торгівельно-економічні відносини, а з прийняттям Литовських статутів, селяни піддаються остаточному закріпаченню.

Суттєві зміни відбулися і в релігійно-культурному житті. Через бажання покласти край між протиріччями православного і католицького духовенства, скликається Берестейський собор, який не втілив у реальність покладені на нього сподівання, а навпаки, загострив релігійні протиріччя, так як внаслідок Берестейської унії утворилася ще одна церква - греко-католицька. Стосовно ж культурного життя, то активні суспільно-політичні події значно посприяли культурним процесам на українських землях. Відбувається становлення і подальший розвиток української мови, публікується низка високохудожніх літературних пам'яток, будуються під впливом західноєвропейських тенденцій світські та культові архітектурні споруди, нових помітних рис набуває скульптура та живопис. 

Окремої уваги заслуговують православні братства, які опікувалися культурно-освітніми проблемами, та які виступили на захист православної церкви. За підтримки братств відкриваються школи, друкарні, бібліотеки, що сприяли розвитку та поширенню освіти на українських землях.

І наостанок, у XVI ст. відбувається формування та становлення нового суспільного стану - **козацтва**, яке заслуговує окремої уваги, так як воно стало чи не одним із ключових факторів подальшого державотворення України. 

<p align="center"><i>Далі буде...</i>